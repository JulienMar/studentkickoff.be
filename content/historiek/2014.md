---
  lineup:
    - Nicole & Hugo
    - Black Tolex
    - Barefoot & The Shoes
    - Warhola
    - Preuteleute
    - Uberdope
    - Kenji Minogue
    - Mintzkov
    - De Jeugd Van Tegenwoordig
    - DJ Dirk Stoops
    - Ghent Bangers (aka Neon & Davidov)
  secondstage:
    - Beauhause
    - Jean Le Rouge
    - Monsieur Moustache
    - Sir Lanka & Jean S
    - Madfingaz
    - TLP
---

De negende editie van Student Kick-Off had weer heel wat in petto voor de nieuwe en minder nieuwe studenten in Gent. 24 september was dit jaar de datum, maar dag van de week, bleef traditiegetrouw de eerste woensdag van het nieuwe academiejaar. Een line-up met heel wat klinkende namen, in combinatie met de sfeervolle standjes in Student Village deden menig student kwijlen om naar het Sint-Pietersplein af te zakken. Ook op het Sint-Amandplein viel heel wat te beleven, waar Red Bull Elektropedia en Culture Club de handen in elkaar sloegen met een DJ-stage.

Op mainstage mochten Nicole & Hugo de spits afbijten. Toch wel met gemengde gevoelens, want het was één van de laatste kansen hen aan het werk te zien. Sommige nummers gingen gepaard met een kleine geschiedenisles, opdat ze in ieders geheugen zouden gegrifd blijven. "Wij hebben Nicole en Hugo nog meegemaakt", legden ze hun toeschouwers in de mond. Vervolgens was het de beurt aan Black Tolex en Barefoot & The Shoes om het beste van zichzelf te geven. Je herinnert ze wellicht nog van onze Student Rock Rally die we in het voorjaar gehouden hebben. Warhola moest niet onderdoen, en trok stilaan het volk als een magneet richting mainstage. Wie dorst had, kon die intussen dubbel zo goed gaan lessen dankzij ons happy hour.

Gent zou niet in België liggen als er geen typische regenbui zou vallen. En zo geschiedde... Het volk leek even helemaal weg te stromen, maar vanaf de eerste beat van Preuteleute keerden ze terug zoals de getijdewerking. Het leek wel stormvloed, want het plein begon zich vanaf dan echt goed te vullen. De Gentse rappers Uberdope deden de West-Vlamingen er even opnieuw aan herinneren dat Gent wel degelijk in Oost-Vlaanderen ligt, maar niet voor lang! Kenji Minogue slaagde er al snel weer in dat roer om te gooien in westelijke richting. Met regen en opklaringen daalde stilaan de duisternis neer over het Sint-Pietersplein, maar niets kon de feestelijke sfeer nog verpesten. Gevestigde waarde Mintzkov mocht dan aantreden, om nadien het vurige geweld van De Jeugd Van Tegenwoordig op de menigte los te laten. Ze hadden ons hun beste hits beloofd, en die belofte kwamen ze na. Het zorgde ervoor dat het Sint-Pietersplein praktisch tot de nok gevuld was. De aanwezige studenten gingen volledig uit hun dak. De afwezigen hadden ongelijk. DJ Dirk Stoops deed het feestje alleen nog maar meer knallen, zij het dan regelmatig ook letterlijk. Hij bracht zijn eigen 'kanonnen' mee, en schoot naar hartelust confetti en slingers over het publiek. De Sint-Pieterskerk sloeg middernacht, maar de dansmoves konden nog even doorgaan met DJ's Neon & Davidov, beter bekend als het duo Ghent Bangers. Om 2u ging de muziek bij ons uit, maar het feestje zal ongetwijfeld in de Overpoort nog tot in de vroege uurtjes geduurd hebben.

Ondanks de enkele intense buien, kunnen we toch over een geslaagde editie spreken. De zon kwam namelijk af en toe eens om het hoekje piepen, de muziek deed de rest. Volgend jaar, in 2015, viert Student Kick-Off zijn tiende editie. We voelen ons moreel verplicht er iets speciaals van te maken, dus hopen we volgend jaar heel wat studenten opnieuw te mogen verwelkomen.
